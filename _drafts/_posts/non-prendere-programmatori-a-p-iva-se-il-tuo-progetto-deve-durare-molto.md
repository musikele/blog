---
paginate: true
comments: true
author: musikele
title: Non prendere programmatori a P. IVA se il tuo progetto deve durare molto
category: Italiano
layout: post
date: 2018-03-15 00:00:00 +0000
tags:
- lavoro
- partita iva
- p.iva
description: Le aziende vogliono che il loro progetto sia concluso con alta qualità
  e con poca spesa; i partita iva invece cercano più clienti per non dipendere da
  uno solo. Riesci a vedere dov'è il problema?
header-img: "/images/partita_iva.jpg"
---
Da coordinatore del [DevDay Salernitano](https://www.meetup.com/devday-salerno) ricevo spesso **richieste di lavoro da parte di aziende**: chi cerca neolaureati, chi cerca senior, chi cerca questo e chi cerca quello. Ma soprattutto **c'è un sacco di gente che cerca i Partita IVA**. Secondo me è un errore, e adesso provo a spiegarti il perché.

### Una spiegazione rapida della P.IVA 

Non sono un fiscalista, quindi semplificherò molto l'aspetto fiscale. Diciamo che **la P.IVA è un numerino rilasciato dall'Agenzia delle Entrate**; con questo numerino puoi emettere fatture e quindi incassare soldi (ricordiamo che _in Italia puoi ricevere pagamenti o tramite fattura, o con ricevuta, o con lavoro dipendente_). 

Facciamo **un rapido paragone con i medici**: quando andiamo da un dottore per una visita medica, il dottore ascolterà i nostri sintomi, leggerà le analisi, e poi farà una diagnosi prescrivendo una cura. Dopodichè gli diamo la famosa 100€ e lui ci rilascia la fattura. Questo è uno scenario da P.IVA classico. 

**Per gli informatici non c'è questa "precisione" nel descrivere cos'è una consulenza.** Gran parte del lavoro di programmatore implica sì lo studio dei problemi, sì l'analisi delle possibili soluzioni, ma a differenza dei medici c'è anche l'implementazione della soluzione (come se il dottore venisse a casa tua a darti le pilloline). **Il problema, in questo caso, è che il lavoro può richiedere MESI se non ANNI: realizzare software non è (ancora) un lavoro veloce**, e per realizzare qualcosa di grosso servono tante persone che lavorano in coordinazione.  

## Perchè le aziende cercano P.IVA

Le aziende italiane cercano sempre più i P.IVA e per i lavori più svariati: 

* **progettini piccoli** tipo pagine statiche, siti vetrina, etc. che non dovrebbero richiedere molto tempo. Un P.IVA prende questi progetti perchè richiedono poco tempo e si può guadagnare quasi facendo nulla. 
* **progetti medi**, tipo un'app mobile o una webapp, non troppo complessa. Un P.IVA in questo caso realizza l'app da solo o con altri collaboratori (spesso anche loro P.IVA) perchè garantiscono un'entrata sostanziosa per qualche mese. 
* **progetti grandi**, dove ci sono altre decine di sviluppatori che lavorano al progetto: un P.IVA può essere chiamato perchè bisogna dare uno sprint finale allo sviluppo, o perchè magari era un progetto medio divenuto grande col tempo. 

## Perchè un programmatore diventa P.IVA 

La risposta giusta bisognerebbe chiederla direttamente alle aziende e varia da caso a caso, ma il motivo che mi sono dato io è che **le aziende, per certi lavori, non sanno se troveranno mai clienti paganti**. Quindi un P. IVA viene usato come un'entità dismissibile per contenere il rischio fallimento. 

Questo si scontra invece con la motivazione per cui i programmatori diventano P.IVA, ossia: 

* **guadagnare di più**. Prendendo più progetti contemporaneamente, hanno più entrate e più guadagni. Inoltre diversificano le entrate così che se un cliente scompare loro non rimangono per strada. 
* **scegliersi i clienti**. Quando sei dipendente hai un solo cliente, ossia la tua società. Puoi trovarti a fare roba molto distante da quello che ti piace, o per cui sei portato. Invece un P.IVA "bravo" questo problema non ce l'ha perchè lo evita. 
* **lavorare con roba sempre nuova**. Sono convinto che un P.IVA guardi prima di tutto al fatturato, ma uno dei vantaggi è che si può permettere anche di esplorare le nuove frontiere dell'informatica, soprattutto sui progetti più piccoli. 

## Dov'è il problema

![]({{ site.baseurl }}/images/partita_iva.jpg)

**Il problema è nell'accoppiata "progetto grande" (o progetto medio che sta  diventando grande) + "P.IVA con molti clienti".** 

**Un P.IVA infatti non dedica il 100% del suo tempo a un unico progetto; da un punto di vista strategico sarebbe un suicidio** (che succede se l'unico cliente che ho mi manda a casa? I clienti non si trovano in due minuti!). Infatti i P.IVA sono sempre alla ricerca di nuovi clienti e progetti per migliorare la propria posizione finanziaria. 

Se sei arrivato fino a qui, e sei un CEO, non perdere altro tempo: **la sicurezza del tuo progetto dipende da chi ci lavora a tempo pieno, e non puoi basarti solo ed esclusivamente - o in larga parte - su collaboratori esterni**. Assumi, cazzo, assumi - anche a tempo determinato. Se il precedente P.IVA (che ti ha fatto una parte del lavoro) non vuole essere assunto, ringrazialo e vai avanti: lui ha obiettivi diversi dai tuoi.

**Un P.IVA va bene sostanzialmente per altri tipi di lavori:** 

* **progetti piccoli o medi**, non vitali per l'azienda
* progetti che **possono subire ritardi**
* progetti che richiedono una **consulenza specifica** (es. un corso) e/o dedicata, ma **limitata nel tempo** (es. il classico mr. Wolf che risolve problemi)

Se mi sono sbagliato, amici miei, i commenti sono qui sotto. 