---
paginate: true
comments: true
author: musikele
title: " Quando l'azienda non paga gli stipendi"
category: Italiano
date: '2017-02-28T10:36:03+00:00'
tags:
- lavoro
- stipendio
---
Qualche anno fa **l'azienda per cui lavoravo ha attraversato un periodo di crisi e lo stipendio arrivava a singhiozzo** (anzi, non arrivava proprio). Lo ricordo come uno dei periodi più brutti della mia vita... In questo post voglio parlarne anche per chi è stato o starà nella mia stessa situazione. 

Per rispetto agli ex colleghi ancora coinvolti in questa vicenda, non voglio citare il nome dell'azienda che attualmente è in liquidazione; sappiate che ci sono persone che non hanno avuto la fortuna di trovare un altro lavoro, e altri che aspettano ancora i soldi dovuti. 

## I fatti

Sono stato assunto da un'azienda di consulenza e, come tutti i consulenti, sono stato mandato a lavorare presso un'altra azienda "madre". **Per i primi 3-4 mesi il lavoro è stato fantastico**, ricordo soprattutto la spensieratezza di conoscere i nuovi colleghi e i progetti su cui dovevo lavorare. 

Dopo i primi mesi, tuttavia, arrivarono **le prime comunicazioni che lo stipendio sarebbe stato pagato in ritardo** - prima 5 giorni, poi 10 giorni, poi 20 giorni... si fece dicembre e arrivò la comunicazione definitiva, **"non sappiamo quando avremo modo di pagare la tredicesima e la mensilità"**. 

**I miei giorni lavorativi scorrevano apparentemente normali**, andavo a lavoro tutti i giorni e cercavo di dare il massimo come faccio sempre; **era anche difficile parlare di queste cose con i colleghi e con i capi**, perché tutti gli altri erano dipendenti dell'azienda madre quindi avevo pochi colleghi diretti. L'unica persona con cui potevo sfogarmi era mia moglie (quindi immaginatevi il clima a casa). 

## I tentativi di cambiare la mia situazione

**La prima cosa che ho provato a fare è di trovare un altro lavoro, e in effetti l'ho anche trovato.** Ho firmato una lettera di assunzione con un'altra azienda, e ho comunicato le dimissioni nei termini (45 giorni! caspita quanto ci vuole a licenziarsi quando manca l'ossigeno), **ma cinque giorni prima delle dimissioni reali mi chiamano per ritrattare**: _"Michele, aspettavamo soldi dalla regione che non sono arrivati. Se puoi, se puoi resta dove sei."_

Mi è caduto il mondo addosso. **Dopo aver trovato una via d'uscita, scopro che era un vicolo cieco** e devo tornare indietro e rifare tutto da capo. 

**Con la testa bassa vado dal responsabile del progetto** a cui lavoravo **e gli chiedo se è disposto a riprendermi**, ovviamente valutandomi per il mio lavoro e senza alcuna presunzione di essere "perdonato". Voi cosa avreste fatto? **Beh lui si è sbracciato per tenermi a lavoro**, e a tre giorni dalle dimissioni ufficiali (con quintali di carte già spedite a INPS, consulenti del lavoro, etc) abbiamo ritirato tutto. 

Contemporaneamente, la mia azienda di consulenza (quella che mi pagava lo stipendio) giurava e spergiurava di aver risolto i problemi finanziari, e quindi c'era da stare tranquilli. Ovviamente non era affatto così. 

Dopo altri 3-4 mesi di pagamenti a singhiozzo, ritorno dal mio responsabile sul progetto - quello che mi aveva "ripreso" a seguito del casino delle dimissioni ritirate - e gli spiego per la prima volta come stanno le cose davvero. **Gli dico che non ce la faccio più, che mi sembra di essere un cretino e che non so come gestire la situazione**. A questo punto l'azienda "madre" mi aiuta a trovare un'altra società satellite dando di nuovo le dimissioni a 45 giorni con la determinazione che stavolta, anche a costo di rimanere senza lavoro, non avrei voluto avere più niente a che fare con un'azienda che non paga. 

Me ne sono andato con un credito di 4500 €, e ad oggi restano solo 450€ ancora da avere (che forse non rivedrò mai più). Altri miei ex colleghi aspettano cifre più alte, dell'ordine di 10.000€ (TFR e arretrati). 

## Come ci si sente

**La sensazione che ho avuto nei periodi più bui era che la colpa fosse mia**. Ricordo in particolare il periodo di Natale, quando non potevo comprare nemmeno un regalino a mia moglie perché avevo 4,5€ sul conto. L'inconscio mi faceva apparire che non era l'azienda ad essere nel torto, **ero io a non aver fatto la cosa giusta (quale, poi?!) al momento giusto. **

**E' stata dura prendere qualsiasi decisione perché avevo sempre la sensazione di perderci qualcosa, ma non saprei dirvi cosa.** E non vi parlo nemmeno della sensazione di irriconoscenza che ho avuto verso l'azienda "madre" del progetto, che mi hanno aiutato quando hanno potuto, e che ho provato a mollare un paio di volte. Insomma, una situazione psicologica molto debole. 

## Cosa si può fare per evitare tutto questo

A mente fredda è facile parlare, ma ci sono alcuni suggerimenti che posso darvi. 

1.  Al primo accenno di stipendio pagato in ritardo o non pagato affatto, **cercate un'alternativa**. L'ideale è rassegnare le dimissioni "normali" così non perdete mensilità, tfr, e quanto altro. Non credete a chi vi dice che tutto si aggiusterà, a meno che non abbiate accesso ai conti e possiate dire con tranquillità che le cose stanno davvero a posto. 
2.  Se avete un buon gruzzolo messo da parte e potete permettervi uno-due mesi senza stipendio (che, pur restando in azienda, accadrà), **vi conviene licenziarvi IMMEDIATAMENTE per giusta causa e fare domanda di disoccupazione all'INPS.** In rete si trovano molti articoli a riguardo. E' importante sapere che se vi licenziate "normalmente" non avete diritto a niente, ma il mancato stipendio è considerabile come "giusta causa", purché dopo iniziate una causa civile contro il datore di lavoro per riavere i soldi indietro (altra condizione affinché l'INPS eroghi la disoccupazione). 
3.  **Restare in azienda e sperare di essere licenziati è una pessima idea.** Psicologicamente subirete tutto voi ed è una tattica estenuante. Anzi, non è nemmeno una tattica: è come stare su una barca in pieno oceano col mare in tempesta. 

Io spero che non vi accada mai nulla di tutto ciò, ma se vi è accaduto e volete provare a spiegare come vi siete sentiti e cosa avete fatto per uscirne, questo blog è a vostra disposizione. **Non fate nomi di aziende perché io modero tutto e i commenti offensivi o diffamatori saranno immediatamente cancellati. **