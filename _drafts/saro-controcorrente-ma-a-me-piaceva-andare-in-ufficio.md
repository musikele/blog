---
paginate: true
comments: true
author: musikele
category: Italiano
layout: post
date: 2020-05-25
title: Sarò controcorrente, ma a me piaceva andare in ufficio
description: Non fraintendetemi, non mi piaceva mica il traffico o il tempo perso
  per raggiungere l'ufficio, o il capo spocchioso. A me piaceva proprio conversare
  con i miei colleghi.
header-img: ''
tags: []

---
Non fraintendetemi, non mi piaceva mica il traffico o il tempo perso per raggiungere l'ufficio, o il capo spocchioso. A me piaceva proprio conversare con i miei colleghi.

Ironico il mondo; ormai lavoro da 4 anni da remoto ed é impossibile per me tornare indietro, visto che nessuna azienda italiana potrebbe offrirmi quello che mi offre il lavoro dall'estero. Dal punto di vista professionale si tratta di realizzare applicazioni molto complesse con quasi tutti gli strumenti scritti da zero. Ogni cosa che tocchiamo ha un impatto notevole sui nostri clienti e utenti, nonostante tutto rilasciamo due-tre volte al giorno con pochissimi downtime. E siamo solo in 5 nel mio team a gestire un'infrastruttura e un flusso pazzesco. 

Tuttavia, io ricordo ancora quando andavo in ufficio. Il caffé coi colleghi, le riunioni fiume, le pizze e i panini post lavoro. Le discussioni, i problemi risolti alla lavagna. Queste cose qui, col lavoro remoto, tendono a diventare un dolce ricordo del passato.

É probabile che io stia idealizzando i miei ricordi, quindi provo a ritornare sul pianeta terra: l'autobus - che certi giorni ci metteva anche ore per entrare o uscire da Napoli - era uno strazio, ma mi permetteva di studiacchiare o leggere; I capi, poi, erano persone "strane", il cui obiettivo non era quello di fare un buon prodotto, bensì quello di non rompere le palle a cui stava sopra di loro. Assurdo. 

In questi giorni di Covid quasi tutto l'universo informatico italiano ha dovuto forzatamente provare il lavoro da remoto, e molti miei amici hanno appunto chiesto o sperato di poter continuare così. Loro non sanno a cosa stanno per rinunciare, io si: i nuovi colleghi potrebbero vivere a migliaia di km di distanza, e un invito a un panino o una pizza in una città fuori dal tuo giro potrebbe non succedere mai più.

Forse sto idealizzando anche i colleghi... Certo, ne ho avuti di deficienti e anche di stronzi, ma di cosa avrei dovuto parlare con quelli bravi se non di "X che oggi ha proprio rotto" o di "Y che ha detto questo al capo"... Un buon numero dei miei colleghi era più squisitamente medio dal punto di vista tecnico, ma decisamente decente dal punto di vista della normalità, quel tipo di normalità che ti fa parlare di calcio, politica e donne come se ci si conoscesse da una vita.

E poi ci sono quei colleghi bravissimi, quelli smart. Se sono anche simpatici hai fatto bingo, hai trovato delle persone che non devi perdere per il resto della tua vita, perché ti insegneranno tutto quello che sanno e non te lo faranno mai pesare. E sono i primi a rispondere a un invito a una pizza. Queste persone qui io le adoro! Ricordo le conversazioni fatte a giornata conclusa, mentre tentavano di far partire il server che rispondeva picche a ogni nostro tentativo.. Ragionare con loro ti fa sentire in un programma televisivo in cui devi smascherare l'assassino formulando ipotesi, e che gioia quando superi l'ostacolo. 

Insomma, il mio sogno é prima o poi di poter lavorare con quelle 4-5 persone con cui mi trovo bene, fondare un'azienda, lavorando a problemi non banali e vivendo anche una vita sociale appagante. Il lavoro da remoto é fantastico, su questo non ci piove.

Ma avere degli amici, di più. 