<p>Qualche anno fa <strong>l’azienda per cui lavoravo ha attraversato un periodo di crisi e lo stipendio arrivava a singhiozzo</strong> (o peggio, non arrivava proprio). Lo ricordo come uno dei periodi più brutti della mia vita.</p>

<blockquote>
  <p>Per rispetto agli ex colleghi ancora coinvolti in questa vicenda, non voglio citare il nome dell’azienda che attualmente è in liquidazione; sappiate che ci sono persone che non hanno avuto la fortuna di trovare un altro lavoro, e altri che aspettano ancora i soldi dovuti.</p>
</blockquote>

<h2 id="i-fatti">I fatti</h2>

<p>Sono stato assunto da un’azienda di consulenza e, come tutti i consulenti, sono stato mandato a lavorare presso un’altra azienda “madre”. <strong>Per i primi 3-4 mesi il lavoro è stato fantastico</strong>, ricordo soprattutto la spensieratezza di conoscere i nuovi colleghi e i progetti su cui dovevo lavorare.</p>

<p>Dopo i primi mesi, tuttavia, arrivarono <strong>le prime comunicazioni che lo stipendio sarebbe stato pagato in ritardo</strong> - prima 5 giorni, poi 10 giorni, poi 20 giorni… si fece dicembre e arrivò la comunicazione definitiva, <strong>“non sappiamo quando avremo modo di pagare la tredicesima e la mensilità”</strong>.</p>

<p><strong>I miei giorni lavorativi scorrevano apparentemente normali</strong>, andavo a lavoro tutti i giorni e cercavo di dare il massimo come faccio sempre; <strong>era anche difficile parlare di queste cose con i colleghi e con i capi</strong>, perché tutti gli altri erano dipendenti dell’azienda madre quindi avevo pochi colleghi diretti. L’unica persona con cui potevo sfogarmi era mia moglie (quindi immaginatevi il clima a casa).</p>

<h2 id="i-tentativi-di-cambiare-la-mia-situazione">I tentativi di cambiare la mia situazione</h2>

<p><strong>La prima cosa che ho provato a fare è di trovare un altro lavoro, e in effetti l’ho anche trovato.</strong> Ho firmato una lettera di assunzione con un’altra azienda, e ho comunicato le dimissioni nei termini (45 giorni! caspita quanto ci vuole a licenziarsi quando manca l’ossigeno), <strong>ma cinque giorni prima delle dimissioni effettive mi chiama per ritrattare</strong>: <em>“Michele, aspettavamo soldi dalla regione che non sono arrivati. Se puoi, se puoi resta dove sei.”</em></p>

<p>Mi è caduto il mondo addosso. <strong>Dopo aver trovato una via d’uscita, scopro che era un vicolo cieco</strong> e devo tornare indietro e rifare tutto da capo.</p>

<p><strong>Con la testa bassa vado dal responsabile del progetto</strong> a cui lavoravo <strong>e gli chiedo se è disposto a riprendermi</strong>, ovviamente valutandomi per il mio lavoro e senza alcuna presunzione di essere “perdonato”. Voi cosa avreste fatto? <strong>Beh lui si è sbracciato per tenermi a lavoro</strong>, e a tre giorni dalle dimissioni ufficiali (con quintali di carte già spedite a INPS, consulenti del lavoro, etc) abbiamo ritirato tutto.</p>

<p>Contemporaneamente, la mia azienda di consulenza (quella che mi pagava lo stipendio) giurava e spergiurava di aver risolto i problemi finanziari, e quindi c’era da stare tranquilli. Ovviamente non era affatto così.</p>

<p>Dopo altri 3-4 mesi di pagamenti a singhiozzo, ritorno dal mio responsabile sul progetto - quello che mi aveva “ripreso” a seguito del casino delle dimissioni ritirate - e gli spiego per la prima volta come stanno le cose davvero. <strong>Gli dico che non ce la faccio più, che mi sembra di essere un cretino e che non so come gestire la situazione</strong>. A questo punto l’azienda “madre” mi aiuta a trovare un’altra società satellite dando di nuovo le dimissioni a 45 giorni con la determinazione che stavolta, anche a costo di rimanere senza lavoro, non avrei voluto avere più niente a che fare con un’azienda che non paga.</p>

<p>Me ne sono andato con un credito di 4500 €, e ad oggi restano solo 450€ ancora da avere (che forse non rivedrò mai più). Altri miei ex colleghi aspettano cifre più alte, dell’ordine di 10.000€ (TFR e arretrati). </p>

<h2 id="come-ci-si-sente">Come ci si sente</h2>

<p><strong>La sensazione che ho avuto nei periodi più bui era che la colpa fosse mia</strong>. Ricordo in particolare il periodo di Natale, quando non potevo comprare nemmeno un regalino a mia moglie perché avevo 4,5€ sul conto! L’inconscio mi faceva apparire che non era l’azienda ad essere nel torto, <strong>ero io a non aver fatto la cosa giusta (quale, poi?!) al momento giusto.</strong></p>

<p><strong>E’ stata dura prendere qualsiasi decisione perché avevo sempre la sensazione di perderci qualcosa, ma non saprei dirvi cosa.</strong> E non vi parlo nemmeno della sensazione di irriconoscenza che ho avuto verso l’azienda “madre” del progetto, che mi hanno aiutato quando hanno potuto, e che ho provato a mollare un paio di volte. Insomma, una situazione psicologica debole.</p>

<h2 id="cosa-si-può-fare-per-evitare-tutto-questo">Cosa si può fare per evitare tutto questo</h2>

<p>A mente fredda è facile parlare, ma ci sono alcuni suggerimenti che posso darvi.</p>

<ol>
  <li>Al primo accenno di stipendio pagato in ritardo o non pagato affatto, <strong>cercate un’alternativa</strong>. L’ideale è rassegnare le dimissioni “normali” così non perdete mensilità, TFR, e quanto altro. Non credete a chi vi dice che tutto si aggiusterà, a meno che non abbiate accesso a conti e contratti e possiate dire con tranquillità che le cose stiano davvero a posto.</li>
  <li>Se avete un buon gruzzolo messo da parte e potete permettervi uno-due mesi senza stipendio (che, pur restando in azienda, accadrà), e se siete a almeno 3 mensilità arretrate, <strong>vi conviene licenziarvi IMMEDIATAMENTE per giusta causa e fare domanda di disoccupazione all’INPS.</strong> In rete si trovano <a href="http://www.guidafisco.it/mancato-pagamento-stipendio-dimissioni-870">molti articoli a riguardo</a>. E’ importante sapere che se vi licenziate “normalmente” non avete diritto a niente, ma il mancato stipendio è considerabile come <em>giusta causa</em>, purché dopo iniziate una causa civile contro il datore di lavoro per riavere i soldi indietro (altra condizione affinché l’INPS eroghi la disoccupazione).</li>
  <li><strong>Restare in azienda e sperare di essere licenziati è una pessima idea.</strong> Psicologicamente subirete tutto voi ed è estenuante. Anzi, non è nemmeno una tattica: è come stare su una barca in pieno oceano col mare in tempesta - o con la calma piatta: state bene finché avete viveri. </li>
</ol>

<p>Io spero che non vi accada mai nulla di tutto ciò, ma se vi è accaduto e volete provare a spiegare come vi siete sentiti e cosa avete fatto per uscirne, questo blog è a vostra disposizione. <strong>Non fate nomi di aziende perché io modero tutto e i commenti offensivi o diffamatori saranno immediatamente cancellati.</strong> Grazie per la comprensione.</p>
